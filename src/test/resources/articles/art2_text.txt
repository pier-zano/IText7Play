Roma. “2054: Odissea nella produttività”. 
Avrebbe dovuto chiamarsi così il filmino di fantascienza della Casaleggio Associati. E invece si chiama “2054: la fine del Lavoro come lo conosciamo” e ripercorre alcuni topos presenti in tutti i precedenti filmini ideati dal presunto futurologo Gianroberto Casaleggio: la crescita smisurata della tecnologia e la distruzione dei posti di lavoro. Prima di affrontare il contenuto di questo fondamentale filmato, bisognerebbe comprendere di cosa si tratta: filmino fantascientifico, piattaforma politica o spot pubblicitario per offrire consulenza aziendale? Non si comprende bene, come ogni cosa che riguarda il ruolo di Casaleggio e della sua azienda. 
Perché il video è stato prodotto dalla Casaleggio Associati (società di consulenza), ma è stato rilanciato dal Blog delle stelle (organo ufficiale del partito del ministro dello Sviluppo economico) insieme a un’intervista al Corriere rilasciata da Davide Casaleggio (padrone dell’Associazione Rousseau che controlla il M5s). 
Ma il conflitto di interessi è poca roba rispetto alla confusione di idee. 
La tesi di fondo è che presto la tecnologia distruggerà tutti, o quasi tutti i posti di lavoro. 

“2054, il lavoro che conoscevamo è scomparso. wDedichiamo solo l’1 per cento della nostra vita al lavoro”, dice il video. 
“Con l’avvento di nuove tecnologie il rapporto tra produttività e tempo lavorativo, che si traduce in occupazione, è cambiato – dice Casaleggio –. 
Entro una generazione, molte professioni scompariranno”. 
L’idea è che appunto l’iper-produttività delle imprese, causata dalle nuove tecnologie come l’intelligenza artificiale e la blockchain, distruggerà quasi tutti i posti di lavoro e pertanto lo stato dovrà redistribuire i soldi prodotti dalle macchine alle persone che avranno sempre meno potere d’acquisto. 
Si tratta di una visione fallace, ma che spiega molto bene l’avversione del M5s e del governo alla produttività, che infatti non è mai menzionata nel “contratto” con la Lega ed è combattuta con ogni mezzo dalla legge di Stabilità.